# -*- mode: mandoku-view; -*-
#+TITLE: 玉井樵唱
#+DATE: 2015-08-25 00:10:58.817953
#+PROPERTY: ID KR4d0471
#+PROPERTY: BASEEDITION WYG    
#+PROPERTY: JUAN 卷上
<pb:KR4d0471_WYG_001-1a>¶
欽定四庫全書¶
　玉井樵唱卷上　　　　　元　尹廷髙　撰¶
　　五言絶句¶
　　　松下晚興¶
飛雲憇松梢倚松覔詩句沉吟不成章白雲亦飛去¶
　　　題山水畫卷¶
身在山水間心在山水外世無鍾子期白雲兀相對¶
　　　妙高庵半山亭¶
<pb:KR4d0471_WYG_001-1b>¶
寳所已在近游子倦躋攀努力上復上安樂刹那間¶
　　七言絶句¶
　　　江鄉夜興¶
極浦霜清鴈打圍漁燈明滅水煙㣲天寒想是鱸魚少¶
犬吠空江船夜歸¶
　　　山中雪夜¶
竹爐火冷硯生氷童子貪眠喚不應夜靜空山人語寂¶
一窻風雪打吟燈¶
<pb:KR4d0471_WYG_001-2a>¶
　　　宫詞¶
舞罷金杯袖汚痕沉香亭北月黄昬栁枝無力東風軟¶
昨夜新承雨露㤙¶
　　　宮怨二首¶
緑衣無分惹天香滴碎春愁玉漏長日上海棠眠未醒¶
夢隨蝴蝶出宮墻¶
露沐香窠夜不收紫綃夜映翠蟠虬雖然盧阜聞名晚¶
合是花中第一流¶
<pb:KR4d0471_WYG_001-2b>¶
　　　海棠¶
淵才含恨亦含譏獨羡昌州一種稀欲碾沉檀和清露¶
千林隨處散香霏¶
　　　山茶¶
東風知費幾工夫綉出堂前晝錦圖不假丹砂&KR0151;鶴頂¶
任教黄粉染蜂鬚¶
　　　臘梅¶
五出天然蠟綴成詩人千載不知名自從山谷推同姓¶
<pb:KR4d0471_WYG_001-3a>¶
一日清香偏汴京¶
　　　柯山石橋¶
鑿破乾坤有此橋不知世變幾風濤當時對局縱横者¶
何似樵夫袖手高¶
　　　小園春莫¶
園林春事頓闌珊花自飄零梅自酸緑樹成隂罷歌舞¶
雙鳩飛下石碁盤¶
　　　杜甫遊春¶
<pb:KR4d0471_WYG_001-3b>¶
矍哉驢上一吟翁詩好平生不慮窮夢冷草堂無史筆¶
浣溪千載自春風¶
　　　淵明賞菊¶
彭澤歸來百念休西風天地一悠悠白衣未至沈吟乆¶
一把寒香萬古秋¶
　　　子猷訪戴¶
乾坤清夜玉含輝萬壑千巗景絶竒一舸自來還自去¶
古今高卧可曽知¶
<pb:KR4d0471_WYG_001-4a>¶
　　　羲之愛鵞¶
寫經纔畢即籠鵝人物風流説永和寂寞荒池已陳迹¶
空留夜月浴寒波¶
　　　雪夕¶
黄葉蕭蕭下庭樹吟懷浩蕩難分付何處鐘聲落翠眉¶
閉門風雪千山暮¶
　　　客星閣¶
萬古嚴灘萬古清秋風杜若老寒汀一江斗宿沉天影¶
<pb:KR4d0471_WYG_001-4b>¶
那箇中間是客星¶
　　　客中中秋無酒¶
丹桂飄香玉宇清笛聲隱隱度江城客樓醒眼看明月¶
虗負天風吹晚晴¶
　　　書齋即事¶
看了床頭半日書閑眠欲下靜工夫女童學畫宮粧額¶
偷抹窻前㸃易朱¶
　　　見一人家以書葉糊窻讀之乃張廵傳因戯題¶
<pb:KR4d0471_WYG_001-5a>¶
坐守睢陽當豹關江淮頼此得全安至今青史雖零落¶
猶障窻風一面寒¶
　　　夏菊¶
淵明貪卧北窻凉籬下無心為發揚開向薫風根種别¶
不知晚節有重陽¶
　　　客中秋社¶
社日傷心在客中凄然涕淚落秋風故鄉田土荒蕪盡¶
枉向他州説嵗豐¶
<pb:KR4d0471_WYG_001-5b>¶
　　　翁村思歸¶
一年歸計又蹉跎落盡梨花春不多昨夜翠㣲深處宿¶
月明無奈子規何¶
　　　早發信安¶
卧憶家山意轉迷十年蹤跡幾東西出門無限陽關思¶
月落孤城雞亂啼¶
　　　謁先君墓¶
十載流離東復西嵗時霜露獨凄凄子規似識終天恨¶
<pb:KR4d0471_WYG_001-6a>¶
飛上松梢盡日啼¶
　　　送無外僧弟歸奉廬墓二首¶
石田茅屋且隨宜更種梅花滿翠㣲誦罷楞伽清磬歇¶
倚松閑看白雲歸¶
踏遍名山眼界寛歸閑且得一身安泥牛入海無消息¶
萬壑千嵓空翠寒¶
　　　耕雲寮即事三首¶
避風自笑學鶢鶋别買青山結草廬幸有薄田可饘粥¶
<pb:KR4d0471_WYG_001-6b>¶
閉門且讀舊時書¶
石板橋連白竹扉雲深轉覺俗塵稀靜中看盡天機動¶
木落寒塘水鳥飛¶
松風遠覺瀑聲來池畔明窻對竹開睡醒方知凉是雨¶
鳯仙花落滿蒼苔¶
　　　葉法善天師故宅茒山¶
雲間玉笛夜飛霜宫府清虚翠色凉滛樂早知能亂國¶
月宫不遣奏霓裳¶
<pb:KR4d0471_WYG_001-7a>¶
　　　項羽¶
多疑難逞㧞山雄失道隂陵計已窮更恐艤舟人見紿¶
不縁無面見江東¶
　　　范増¶
畢竟知人愧鄼矦數公仗劒自歸劉腹心牙爪皆資敵¶
一老如何佐沐猴¶
　　　靖康北狩¶
舟楫江南方運石兵車漠北又通金喚回艮嶽游仙夢¶
<pb:KR4d0471_WYG_001-7b>¶
五國城中夜雪深¶
　　　晚歸道中¶
落日蒸烟起亂山煙光山色有無間一綳水墨無人識¶
分付歸鵶自帶還¶
　　　昭君二首¶
身落天涯恨未平昏昏漠月度龍城琵琶馬上千年意¶
只有詩人畫得成¶
草色猶能白變青怪渠妍醜一毫爭自縁謀國無長䇿¶
<pb:KR4d0471_WYG_001-8a>¶
枉使毛生受惡名¶
　　　金山懷古¶
元公當日好機鋒問倒眉山犢眼翁玉帶圍腰誰縛汝¶
一場公案笑談中¶
　　　虞允文拒完顔亮¶
金甲紅旗已瞰江車船三繞勢俄張立功反出毛錐子¶
愧死酒中劉四廂¶
　　　庚子營又青舊業四首¶
<pb:KR4d0471_WYG_001-8b>¶
二十年前此戰場隔溪野燐尚凄凉兒童生長他山乆¶
却把家鄉作客鄉¶
誰識當年老令威去家千載尚知歸交㳺散盡鄰人少¶
只有諸峰遶四圍¶
海宇年來喜晏安减租時拜一分寛太平莫道全無象¶
好向鶯花靜處看¶
燕子重尋舊主人呢喃語别幾經春足間紅縷猶無恙¶
巷口斜陽記不真¶
<pb:KR4d0471_WYG_001-9a>¶
　　　初夏田家即事二首¶
麥未登場榖正秧山田僧衲間青黄芋畦瓜圃姑停閣¶
且了西疇揷種忙¶
茅簇堆庭繭未繰浮槎炊飯濕難燒夫耕婦饁無閑暇¶
忘却窻前婆餅焦¶
　　　題妙高庵¶
草庵卓立孤峰頂霜落石頭山月靜天風吹落五更鐘¶
盡大地人都喚醒¶
<pb:KR4d0471_WYG_001-9b>¶
　　　西湖十詠¶
爛銀盤掛六橋東色貫玻瓈徹底空千頃清光無着處¶
夜深分付與漁翁¶
　　　右平湖秋月¶
翰苑仙人去不還長留遺跡重湖山一鈎殘月鶯呼夢¶
詩在煙光栁色間¶
　　　右蘓堤春曉¶
數板瓊瑶踏未乾沈吟不度據征鞍孤山霽色無尋處¶
<pb:KR4d0471_WYG_001-10a>¶
笑指梅花隔嵗寒¶
　　　右斷橋殘雪¶
煙光山色淡溟濛千尺浮圗兀倚空湖上畫船歸欲盡¶
孤峰猶帶夕陽紅¶
　　　右雷峰落照¶
晴波淡淡樹㝠㝠亂擲金梭萬縷青應怪園林風景别¶
數聲婭姹不堪聼¶
　　　右栁浪聞鶯(在聚景園今/為回回墳)¶
<pb:KR4d0471_WYG_001-10b>¶
細雨初收逐隊嬉何人注目俯寒漪紅粧靜立闌干外¶
吞盡殘香渠未知¶
　　　右花港觀魚¶
虚堂四面枕湖光醖作芙蕖萬斛香獨笑南薫更多事¶
强教西子舞霓裳¶
　　　右麯院荷風¶
鰾緲雷峰隔上方數聲風送到幽窻栁昬花暝遊人散¶
付與山僧帶月撞¶
<pb:KR4d0471_WYG_001-11a>¶
　　　右南屏晚鐘¶
波仙鼎立據平湖天影清涵水墨圖夜靜老龍鱗甲冷¶
氷壺深處浴明珠¶
　　　右三潭印月¶
嶙峋對峙勢爭雄古塔疎林杳靄中寫盡西湖煙雨障¶
雙尖如筆閤晴空¶
　　　右兩峰揷雲¶
　　　新波院舊遊¶
<pb:KR4d0471_WYG_001-11b>¶
挺挺千竿繞畫簷問君何事此掀髯春風幾度龍孫換¶
却是前身見子瞻¶
　　　古杭塔寺¶
擾擾浮生意未閑尋幽得暇扣禪關老僧倚檻心無事¶
目送寒潮入亂山¶
　　　秋夜旅懷¶
夢繞家山舊菊樷芭蕉葉葉又秋風閑愁一夜深如海¶
只在空堦雨滴中¶
<pb:KR4d0471_WYG_001-12a>¶
　　　題曲終人不見江上數峰青¶
青山不改重華世玉瑟空餘太古音遺恨湘江流不盡¶
至今眉黛鎻遥岑¶
　　　題挂蓑衣圗¶
衮衣元是抱官愁富貴何人得自由千古蓑衣看不足¶
一竿斜曰轉船頭¶
　　　范増墓二首¶
攻漢亡秦計謾竒君王於汝奈何疑可能少緩湏臾死¶
<pb:KR4d0471_WYG_001-12b>¶
親見烏江疋馬時¶
身作重曈骨鯁臣塚間荒草幾經春殘骸不朽寧多少¶
曽費黄金四萬斤¶
　　　題猫捕蜂圗¶
遊蜂初不識含蟬偶入花隂攪晝眠一綫纎腰能幾許¶
枉教瞪目暗垂涎¶
　　　張騫乘槎¶
仙槎正落斗牛間散髪中流意自閑却被君平開口笑¶
<pb:KR4d0471_WYG_001-13a>¶
水窮山盡不知還¶
　　　題一寳境界¶
恒河沙數渺難窮過電浮漚轉眼空惟有故家長不壞¶
黄花翠竹幾秋風¶
　　　題巖門¶
嵌空元不費敲推彈指能令鐵鎻開莫學寒山避人去¶
千年巗縫合蒼苔¶
　　　歐陽希古讀書樓(在清/河坊)¶
<pb:KR4d0471_WYG_001-13b>¶
道上紅塵利慾鄉天風吹下韵琅琅闌干四面秋聲起¶
一暈青燈夜正長¶
　　　賛達摩畫像¶
莫聼番僧説是非滔滔流水不西歸自從拆斷莖蘆後¶
白浪翻天無了時¶
　　　賦天窻¶
玉片鱗鱗月一方能於暗室泄天光有時急雨敲詩夢¶
尚帶波濤海氣香¶
<pb:KR4d0471_WYG_001-14a>¶
　　　北關買舟¶
北關門外栁青青閑寄江南第一程别酒未闌山鳥唱¶
短蓬撑夢過臨平¶
　　　前村晚泊¶
清晨買飯鱸魚市薄暮停舟杜宇村更有浮家江海客¶
一生蓬底長兒孫¶
　　　姑蘇臺¶
姑蘓臺下水茫茫麋鹿不來春草長栁外闌干誰獨倚¶
<pb:KR4d0471_WYG_001-14b>¶
玉簫吹怨滿斜陽¶
　　　館娃宮¶
金繡鴛鴦緑錦䄄水精簾底净無塵君王醉枕香紅軟¶
人隔重江正卧薪¶
　　　寒山寺¶
路接楓橋一逕通漁郎遥荅隔河舂自從夜禁行人絶¶
不信烏啼城外鐘¶
　　　惠山泉¶
<pb:KR4d0471_WYG_001-15a>¶
石亂香甘凝不流何人品第到茶甌可能一勺長安水¶
瞞得文饒老舌頭¶
　　　常州¶
百萬西來勢莫攖孤危甘死戰塵腥欲詢徃事無遺老¶
日暮城頭鬼火青¶
　　　甘露寺¶
寳閣高横玉宇寒分明脚底踏焦山長淮渺𣺌三千里¶
祇在僧窻一榻間¶
<pb:KR4d0471_WYG_001-15b>¶
　　　中冷泉¶
衮衮魚龍浪氣腥江心何處認中靈茶邉滋味人知少¶
世上空疑陸羽經¶
　　　揚州后土祠瓊花¶
無雙亭下萬人看欲覔殘英一片難夜靜月明猿鶴唳¶
誤翻玉雪堕闌干¶
　　　山陽泊舟¶
南枕湖光北枕淮百年形勢畫圗開黄昬鼓角孤城閉¶
<pb:KR4d0471_WYG_001-16a>¶
尚記秋風萬馬來¶
　　　舟過彭城¶
黄河三面遶城流雲壓荒臺冷不收千古英雄只如此¶
手遮斜日看徐州¶
　　　彭城夏日¶
燕去樓空事已非柱頭白鶴昔曾歸彭門五月薫風起¶
夾道椿花似雪飛¶
　　　燕山九日¶
<pb:KR4d0471_WYG_001-16b>¶
老氣横吞萬里秋不堪白髪對人羞一枝黄菊無情極¶
冷看西風捲客愁¶
　　　燕山寒二首¶
地穴玲瓏石炭紅土床蘆簟覺春融一窻明月江南夢¶
恍在重簾暖閤中¶
孤鴻破曉雪霏霏起整歸裝莫悔遲幸有北風能逐客¶
山靈不用費文移¶
　　　出都門¶
<pb:KR4d0471_WYG_001-17a>¶
都門曉出興悠悠一片歸心逐海鷗馬上不吟風雪句¶
揚鞭指墖認通州¶
　　　舟中夜興¶
枯葦蕭蕭攪客眠夜深燈火照隣船(闕/)¶
風雪蓬窻萬里天¶
　　　泊舟淮陽¶
孤舟夜泊倚皇城天際歸心促曉程二十四橋霜月冷¶
卧聼鐘鼓送人行¶
<pb:KR4d0471_WYG_001-17b>¶
　　　北歸渡揚子¶
狠石年深已緑苔金焦千古畫圖開浪花半角殘陽裏¶
曽見乾坤百戰來¶
　　　四瑞名山古佛(在夀寧寺唐末有佛像藏於謝/客巖側每見青衣童子出市游)¶
　　　　(人疑之跡其所往至巗忽不見/得古佛五十餘身有燈尚明)¶
琉璃光裏人間曉儼若靈山未散時不是青衣輕漏泄¶
箇中消息有誰知¶
　　　聖鐘¶
<pb:KR4d0471_WYG_001-18a>¶
千夫赤手縛淵龍俄聼洪音吼梵宫醉衲不回消息斷¶
高樓殘月五更鐘¶
　　　觀音石¶
磨盡當年殺氣醒石間髣髴見珠纓自從放下屠刀後¶
江上寒潮幾度生¶
　　　蓮經放光¶
七卷流傳自李唐夜深古紙發光芒高人宴坐都無見¶
寂寂中庭月一方¶
<pb:KR4d0471_WYG_001-18b>¶
　　　宣仁太后遺像¶
謗史欺天祗自欺母能改子更何疑女中今識真堯舜¶
愁絶年年社飯時¶
　　　高瓊太守遺像¶
河流咫尺隔腥羶進寸曽令火德燃江海揚塵龍虎逝¶
英雄猶有畫圗傳¶
　　　題秋山晚色圗¶
千峰含翠入高寒咫尺生綃眼界寬開盡黄花歸未得¶
<pb:KR4d0471_WYG_001-19a>¶
霜林紅葉畫中看¶
　　　永嘉精舍二首¶
寂寞真如住院僧竛竮瘦影半孤燈法筵第一無他説¶
只有脩齋舊葛藤¶
敗簷偪仄怕擡頭孤宦飄零不自由半夜空齋風雨急¶
夢中誤喚繫漁舟¶
　　　臘月海棠¶
尤物真能奪化工臘前偷泄數枝紅霜花不上臙脂面¶
<pb:KR4d0471_WYG_001-19b>¶
强飾春妍嫁北風¶
　　　立秋日¶
一葉纔飛暑漸收西風吹起鬢颼颼清凉入骨皆恩意¶
寄語人間莫怨秋¶
　　　楓塘别業¶
白雲缺處露簷牙雞犬相聞僅數家幽鳥不啼林寂寂¶
滿山黄霧落松花¶
　　　燕山九日¶
<pb:KR4d0471_WYG_001-20a>¶
每逢佳莭倍思家獨倚高秋感物華莫被黄花瞞醉眼¶
滿城風雨是天涯¶
　　　癸丑元旦即事二首¶
客窻曙色漸朦朧不覺㣲和上笑容鄉夢醒來殘燭在¶
東風吹送景陽鐘¶
弟兄遥想頌椒盤應望天涯憶嵗寒歸鴈紛紛空北向¶
更無一字寄平安¶
　　　燕山聞杜鶻口占三首¶
<pb:KR4d0471_WYG_001-20b>¶
蜀魄千年西復西何時風隔别幽棲中原萬里多芳樹¶
却傍五雲深處啼¶
黄塵㸃鬂欠知幾忘却蒼苔滿釣磯想是山靈嬾馳檄¶
祗今啼鳥勸人歸¶
石棧天梯路乆通羽毛何地不春風到今不信堯夫語¶
浩蕩乾坤一氣中¶
　　　金臺¶
招賢事往乆凄凉志氣何人為激昻多少黄金化塵土¶
<pb:KR4d0471_WYG_001-21a>¶
荒臺千古説昭王¶
　　　虞博士扁所居東西曰陶曰邵以寓尚友古人¶
　　　　之意各賦一首¶
重華苖裔許誰同寓意堦前舊菊叢一片古音人未識¶
無絃琴裏&KR0894;南風¶
髣髴行窩舊典型神遊八極手鞭霆羣兒鬭草春風亂¶
欹枕窻前看畫屏¶
　　　南歸過釣臺¶
<pb:KR4d0471_WYG_001-21b>¶
高風千古水漫漫雲壓雙臺暮色寒惟有倒騎牛背客¶
月明横笛過嚴灘¶
　¶
　¶
　¶
　¶
　¶
　玉井樵唱卷上¶
