# -*- mode: mandoku-view; -*-
#+TITLE: 玉井樵唱
#+DATE: 2015-08-25 00:10:58.799613
#+PROPERTY: ID KR4d0471
#+PROPERTY: BASEEDITION WYG    
#+PROPERTY: JUAN 提要
<pb:KR4d0471_WYG_000-1a>¶
欽定四庫全書　　　　　集部五¶
　玉井樵唱　　　　　　　别集類四(元/)¶
　　提要¶
　　　　(臣/)等謹案玉井樵唱三卷元尹廷髙撰廷髙¶
　　　　字仲明别號六峯遂昌人卷首有廷髙自記¶
　　　　載其父竹坡詩一聨盖即戴復古石屏集以¶
　　　　其父遺詩冠首之意竹坡名棟宋寶祐間嘗¶
　　　　為紹興府幕官見此君亭詩話而廷髙行履¶
<pb:KR4d0471_WYG_000-1b>¶
　　　　不槩見惟遂昌縣志稱其大徳間任處州路¶
　　　　儒學教授而顧嗣立元詩選小傳又謂其嘗¶
　　　　掌教永嘉秩滿至京謝病歸與志不合永嘉¶
　　　　官師志亦無其名今案集中有永嘉書所見¶
　　　　一首云此邦幸小稔竊禄似有縁又有永嘉¶
　　　　秩滿代者未至詩又有告病致仕謝李尚書¶
　　　　詩則廷髙仕甌及謝病實非無據疑郡縣志¶
　　　　失考也其詩氣格不甚超抜而神思清雋尚¶
<pb:KR4d0471_WYG_000-2a>¶
　　　　能不染俗氛晚年與虞集友善為題其邵陶¶
　　　　二菴亦可見其氣類之相合矣乾隆四十二¶
　　　　年七月恭校上¶
　　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　總　校　官(臣/)陸　費　墀¶
#+PROPERTY: JUAN 自記
<pb:KR4d0471_WYG_000-3a>¶
玉井樵唱自記¶
先君號竹坡登癸丑奉常第宦㳺湖海作詩凡千餘首¶
丙子家燬于冦遺編散落無一存者僅憶秋日寄僧一¶
聯白蘋影蘸無痕水黄菊香催未了詩存止此耳先業¶
無傳雅道幾廢不肖孤之過也廷髙拜書于卷首¶
